<article class="row">
    <div class="jumbotron newspaper-font col-md-8">
        <div class="lead">
            <div>

                <h2>ПЪРВО МЯСТО</h2>
				<h3>Димитър ХРИСТОВ Черняев - София</h3>
				<h3>УБЕЖИЩЕ</h3>
				<pre>В мисълта – убежището на езика,
когато болката ме предизвика,
аз хвърлям семена, вместо куршуми,
дори да съм прострелян с хулни думи,
защото искам нежно да засея
във времето ранимата идея,
че можем да сме хора, не злодеи.

И оглушал от крясъци фалшиви,
от пледоарии себелюбиви,
мечтая си за кратка тишина,
за кротка дума – лъч сред тъмнина
и за синкопа весел на кълвача,
спасил гората от дървосекача…
В стиха ми този ритъм заподскача…

Присъствам, значи жив съм и се боря
с илюзии, с безсъници, с умора
и търся най-лиричен камертон
извън килията на вехтия канон
и семена за вас подбирам – светли думи –
лекувам рани, меся хляб, тъгувам
за песента сред градския мравуняк.

Не се наситих на мечти и хубост,
знам, думите са сърцемъдро чудо,
но могат да са страшни като гроб
и да превърнат всеки в мизантроп,
освен Поета, сбрал беди, горчилки
и претворил ги в лековити билки –
за кътче рай в житейския зверилник.
</pre>

<h2>ВТОРО МЯСТО</h2>
				<h3>КРИСТИНА ТОНЧЕВА КУНЕВА     14 г. -  БУРГАС</h3>
				<h3>НЕ ПРЕГРЪЩАЙ</h3>
				<pre>Аз съм от тия, които не стават за вкъщи... 
които си лягат предимно със мъртви души.
Каквото поискаш прави ми, но не прегръщай, 
защото в каквото се влюбиш, това те руши.

Аз съм спонтанен аборт след красиво зачатие.
Ножът съм аз във корема, във който си ти.
Външно почти съм принцеса, но вътре – изчадие.
И няма Исус, който може това да прости.

Аз съм от тия, които почернят семейства – 
втората водка решава човешки съдби.
Всичко край мен се разпада, но как ми харесва...
Гледам позора в очите и шепна: „Бъди!“

Аз съм от тия, които погребват със песни.
С черни дантели – във траур съм няколко дни.
Нямам сърце и живея живота си лесно.
Докрай го живея, когато навън се стъмни. 

Аз съм от тия, които не стават за вкъщи.
Аз съм във всички неправилно спрели коли.
Каквото поискаш прави ми, но не прегръщай, 
защото когато си тръгна, досмърт ще боли...

</pre>

<h2>ТРЕТО МЯСТО</h2>
				<h3>Тони Антонов Теллалов  -  гр. Карнобат</h3>
				<h3>ИДЕНТИЧНОСТ</h3>
				<pre>Tолкова дълго се връщах назад,
че когато най-после пристигнах
градът си бе тръгнал
заедно с мазилките на сградите,
тайните места
и рождената ми дата.

на автогарата видях жена, 
която съм целувал в онзи град,
но в този тя ми каза:
„автобусът ви потегля от трети сектор .“
качих се и поехме през кварталите –
навсякъде имаше плакати
с лицето на някакъв тип,
за който нищо не знаех –
кой може да е наистина важен
за толкова много хора…

извън града,
върху празна щайга край пътя,
седеше обгоряла проститутка
и си чоплеше петата.

каквото и да става,
някои неща не се променят
и това  носи надежда,
и това носи отчаяние
и е повод за забрава…

</pre>

<h2>ПООЩРЕНИЯ:</h2>
				<h3>Ивелина Димитрова Радионова  - Провадия</h3>
				<h3>ПАТЕНЦЕ ГРОЗНО,  ЩЕ СТАНЕШ ЛИ ЛЕБЕД?  </h3>
				<pre>   Душата ми е лебед бял …            
                      	   (Не съвсем по Андерсен) 

Капва сълза по най-бялата рана… 
Патенце грозно, ще станеш ли лебед?
Рано е още, навярно е рано, 
с много любов този свят да погледнеш.
Още не знаеш: светът е голям, 
колкото зрънце в ръката на ангел.
Лебедов пух разломява и камък,
с нежност щом пада, но още е рано…
Що е то черно не знаеш, нали?
Болката има си свои закони. 
Стръмно към прошка върви се в мъгли. 
Как да вървиш, щом земята се рони?
Свети звезда в полунощ сред тръстиките. 
Твойта звезда ли е, патенце бяло?
Твоите братя ли тайно те викат?
Сън ли е всичко или е реалност?
Патенце грозно, ще имаш ли сили?
Тъмно е! Знаеш ли как се прегръща? 
Вечно от сляпост предават най-милите, 
и е красиво най-грозното всъщност.
Вярвам във приказки, вярвам все още, 
щом слиза обич по сините хребети.
С вяра се случват вълшебствата нощем. 
Грозничко пате, превръщай се в лебед!
</pre>

<h3>Любомир Николов Чернев  -  София</h3>
				<h3>ПРОЛЕТЕН СНЯГ </h3>
				<pre>   Ей така заваля този пролетен сняг.
Заваля и натрупа, без да мисли че има
от какво да изчисти страховете ни пак
и какво да остави за другата зима.
Ей така заваля. Бавно. Нежно дори.
А снежинките даже лицето не хапят
щом докоснат го. Стапят се като искри.
Сякаш право в душите ни те се потапят.
И ни казват, че има и други неща…
Че светът не е мъка и не е зараза.
А напротив – светът е една красота.
Този свят е любов. 
И с любов ще го пазим!
Ей така заваля… Ще си тръгне снега.
Ще настъпи онази жадувана пролет.
И душите ни, свити от страх и тъга
ще открият отново мечтата за полет!
</pre>

<h3>Мария Станчева Ганчева  -  Несебър </h3>
				<h2>* * *</h2>
				<pre>   
Когато нежността ми се изчерпа 
от твойта глупост и безочие,
ще провисне като стара дреха
любовта. До невъзможност.
Ще ми бъде малко странно.
Този мъж ли съм обичала? -
Стръмен поглед, тъжно рамо…   
и море на срички.
Връщам всичко отначало,
преживявам всяка мисъл,
всяко слово оцеляло
раздробявам и разнищвам. 
Хващам стъпките в морето,
в моето море от нежност,
и преглеждам, и се вглеждам 
за изгубени въжета.
Корабните ми въжета
се нуждаят от докуване.
До тук с опасното обичане,
с прощаването и с хитруването.
До тук със корабокрушенията -
оцелявах много пъти
след отливи и изкушения
си спомням себе си, но смътно.
 Вдигам котва и по вятъра
сменям курса и живота си,
смелост имам предостатъчна
и достатъчно посоки.
Ще търся обичта като пристанище,
утихнало след бури безпощадни.
Вдигам котва и отплавам.  
Остана ли, ще се удавя.
</pre>



                <h2 id="information-live">ДА ДЪРЖИШ В РЪКА ЖИВОТО СЛОВО </h2>
                <h3>30 ГОДИНИ НАРОДНО ЧИТАЛИЩЕ "ДАСКАЛ ПЕТЪР ИВАНОВ-1988"</h3>
                <h3>25 ГОДИНИ ОТ ВЪЗСТАНОВЯВАНЕТО НА Д.Б.МИТОВИЯ „ЛИТЕРАТУРЕН ГЛАС“</h3>
                <h3>75 ГОДИНИ НА ПРЕДСЕДАТЕЛЯ НА ЧИТАЛИЩЕТО</h3>
                <div class="lead">
                    Насъбраха се напоследък светли дати и събития. В допълнение мога да кажа, че тази година се навършват 90 години от издаването на първия брой на "Литературен глас" с редактор Д.Б.Митов. Той излиза от 1928 до 1944 година - 16 години. Ние продължихме изданието
                    от 1993 година без прекъсване, та до днес - четвърт век. Просто не ми се вярва. А през месец май, живот и здраве, ще отпечатаме и брой 200.
                </div>
                <div class="lead">
                    Трудно ми е да акцентирам кое от тези събития е най-значимо, но ми се струва, че без основата – създаването на читалището, нямаше да го има и вестника. В края на перестройката, през 1988 година, след разтурянето на окръжните съвети, Стара Загора стана
                    община от Хасковска област. Аз работех в Окръжния съвет за култура. За да продължи децентрализацията на културата, се реши кварталните библиотеки в Стара Загора да прераснат в читалища. Така няколко колеги, недолюбвани от управляващите
                    тогава, се оказахме като първостроители, така да се каже, на новите 6 читалища. Бях насочен към квартал "Казански" и след учредителното събрание ме избраха за секретар, а по-късно и за председател. Нямаше кой да опекунства над работата
                    ми. Бях сам - една щатна бройка. Както и досега. Но с помощта и на Настоятелството започнах с това, с което бях най-добър. Организирахме литературен кръжок, школа по изобразително изкуство за деца, рок-състав, танцова група.... Литературната
                    група издаде два сборника с произведения на участниците, школата по изобразително изкуство за деца беше сред най-добрите в общината. Децата, под ръководството на художничката Камелия Мирчева, спечелиха общинската награда за детско
                    творчество "Икар", основахме издателство, което подпомага местни литературни творци да издават книгите си, отпечатахме две антологии с поетични гласове от Града на поетите Стара Загора и селото на поетите Драганово...
                </div>
                <div class="lead">
                    Но най-вече читалището се прочу в страната с вестника си за литература и култура, който е четивен, стойностен и известен сред литературните творци. Идеята за изданието има интересна история. Всяко начало е трудно, но с желание и с подкрепата на известни
                    старозагорски творци на словото, а също и на писатели от страната, вестникът стана факт. В първата редколегия участваха: Христо Кацаров, Жеко Христов, Петър Тонков, Стоян Стаев, Стойчо Маджарски... Доказа се, че с по-малко хора по-лесно
                    се работи, и всеки поема отговорността си. През последните години редколегията се оформи в състав: проф. Иван Бочев - художник, проф. Румен Стоянов - писател и преводач, Кристина Божанова - поетеса, програмист и оформител на изданието.
                    И моя милост като главен редактор и организатор. Някой трябваше да търси средства за издаването. През 1993 година"Литературен глас" тръгна като двуседмичник, но поради липса на средства, се принудихме да го издаваме като месечник.
                    Тази периодика е запазена до днес, с прекъсване през лятото. Според условията сменяхме редица печатници, докато се установим от няколко години в "Литера принт" - Стара Загора. Те се доказаха точни и изпълнителни печатари. Тъй като
                    месечната читалищната субсидия не може да стигне и за издръжка на изданието, участваме с проекти към годишния културен календар на Общината. Получаваме подкрепа за 3 броя годишно, отделно от това пускаме и рекламни карета и поздравления.
                    Справяме се засега.
                </div>
                <div class="lead">
                    За разпространението на вестника сключваме годишни договори с "Български пощи" - Стара Загора и с една частна фирма, изпращаме от всеки нов брой в книжарница "Български книжици" в София. За известността му допринася и това, че подаряваме броеве на писателски
                    сдружения, на областните библиотеки, на верни наши читатели, на дългогодишни автори. Имаме и десетки абонати. Естествено е, че финансова възвращаемост не може да има. Това все пак не е комерсиално издание… За бъдещето на вестника ми
                    е трудно да кажа. Може би Интернет е бъдещето. И сега пращаме по имейли на повече от 200 наши абонати и приятели – в България и в чужбина, отделно от това качваме вестника на сайта ни - literaturenglas.com. (Има го в карето на "Литературен
                    глас") Но друго е все пак да държиш в ръка напечатаното на хартия слово, като твоя жива рожба сякаш...
                </div>
            </div>
        </div>
        <div class="lead">
            <div id="community-center" class="newspaper-font">НАРОДНО ЧИТАЛИЩЕ „ДАСКАЛ ПЕТЪР ИВАНОВ”</div>
            <div class="lead">
                <strong>Читалището е основано на 1 март 1988 г. </strong>То е настанено от общината в приземния етаж на бивш клуб на ОФ и съжителства с библиотека, която е филиал на библиотека „Родина”. Разполага с 4 стаи : една зала за рок и брейк-състави,
                стая за детска литературна школа, стая за Редакцията на в.”Литературен глас”, литературната група и Издателството, стая за председателя. Читалището ползва салона на горния етаж, съвместно с Клуба на пенсионера, с когото развива и някои
                съвместни дейности, нуждаещи се от по-голяма посещаемост /концерти, събрания, художествени програми и др./.
            </div>
            <div class="lead">
                През повече от двайсет и петгодишната си история тук са започнали своята дейност редица състави, които впоследствие се изявяват на национално и международно поле. Става дума за рок-съставите и Школата по изобразително изкуство „Икар”. Читалището подпомага
                според възможностите си Фолклорния състав на Клуба на пенсионера. Вестник „Литературен глас” навърши кръгла годишнина – 20 г. от излизането на първия брой. На страниците му се печатат местни и национални автори. Издателството е съдействало
                на десетки автори с предпечатна подготовка и връзка с печатници. Читалището е издало две литературни антологии. Литературната група е издала три сборника.
            </div>
            <div class="lead">
                <strong>Школата по изобразително изкуство за деца </strong>има десетки местни, международни и национални награди. Всяка година читалището предлага качествени прояви за Годишния културен календар на общината - честване на творци и книги,
                гостуване на автори от страната, литературни конкурси и др.
            </div>
            <div class="lead">
                Въпреки оскъдната материална база и нуждата от ремонт /такъв не е правен от 60-те години след настаняването на библиотеката/ читалището има над 150 члена и приютява десетки творци, които се изявяват според възможностите си. И има заслужен авторитет в
                града и страната за разностранната си дейност. Щатното разписание е 1 бройка – председател – Йордан Атанасов, който е и главен редактор на вестник „литературен глас”.
            </div>
        </div>
    </div>
    <nav class="col-md-4 sticky-nav">
        <div class="panel panel-success ">
            <div class="panel-heading">
                <h3 class="panel-title">Дейности</h3>
            </div>
            <div class="panel-body">
                <ul class="list-group">
                    <li class="list-group-item"><a href="index.html#/home#important-msg">Важно съобщение</a></li>
                    <li class="list-group-item"><a href="index.html#/home#information-live"> Обща информация</a></li>
                    <li class="list-group-item"><a href="index.html#/home#community-center">Информация народното читалище</a></li>
                    <li class="list-group-item"><a href="#/photo-gallery">Литературен клуб</a></li>
                    <li class="list-group-item"><a href="#/children-work">Dетски клуб</a></li>
                    <li class="list-group-item"><a href="#">Рок състав</a></li>
                    <li class="list-group-item"><a href="#">Фолклорен състав Славеи</a></li>
                </ul>
            </div>
        </div>
    </nav>
</article>